---
title: "Besittningsskydd"
date: 2024-09-02T11:02:05+06:00
weight: 1
draft: false

---

#### Vad innebär det?
##### Introduktion

Som jag gick igenom i överkategorin [Hyreslagen - tolka rätt](/baskunskaper/002hlgrund) brukar man säga att hyreslagen är en skyddslagstiftning. Syftet med en skyddslagstiftning är, kanske inte så förvånande, att skydda någon eller något från någon eller något annat som bildligt talat har "större muskler".

---

##### Besittningsskydd
Besittningsskyddet gick jag igenom lite snabbt i överkategorin. Det finns vissa undantag från besittningsskyddet, men de är ganska få. Mer om det [här](/uppsagd/besittningsskydd).

Vad besittningsskyddet innebär i praktiken är att man som hyresgäst är fredad från risken att bli uppsagd utan anledning. I många andra länder har hyresgäster inget riktigt skydd mot sina hyresvärdar och kan bli vräkta lite hur som. Besittningsskyddet är vad som hindrar det från att hända hyresgäster i Sverige. Som hyresgäst har du dock inte bara rättigheter, utan även en gedigen lista med skyldigheter rörande bostaden.

Undantagen från besittningsskyddet realiseras, alltså används i praktiken, mest om man har brutit mot några av sina skyldigheter. Det kan ske genom att man inte betalar sin hyra eller genom att ha väldigt högljudda fester stup i kvarten. Det kallas **besittningsbrytande grunder**. Besittningsskyddet innebär alltså **inte att hyresvärden är maktlös**, utan mest att hyresgästen måste ha gjort någonting för att föranleda en vräkning. Det kan finnas undantag när det kommer till hus som skall rivas eller genomgå extremt omfattande renoveringar.

---

###### Kontrollmekanism - rättslig prövning
Besittningsskyddet innebär att en hyresvärd som önskar säga upp en hyresgäst behöver ansöka om prövning av uppsägningen. Som hyresgäst har man alltid rätt att få uppsägningen prövad rättsligt. Under tiden har man, på grund av besittningsskyddet, rätt att bo kvar som vanligt. Det finns två typer av uppsägningar. Det ena är förlängningstvister som är när man får en uppsägning där hyresvärden önskar säga upp avtalet med den avtalade uppsägningstiden. Förverkande används när en hyresgäst har misskött sig och hyresvärden önskar bli av med hyresgästen snabbare än den avtalade uppsägningstiden.

---
###### Förlängningstvist

Det vanligaste är en process som kallas förlängningstvist och avgörs i hyresnämnden. Förlorar man i hyresnämnden riskerar man inga rättegångskostnader. Förlängningstvister kan man se som den "snällare" av de två uppsägningsformerna. Mer om tvister rörande både förlängning och förverkande kan [du hitta här](/uppsagd/tvistensart).

---

###### Förverkande

Det finns också en typ av uppsägning som kallas förverkande. Ett förverkande prövas av tingsrätt och verkställs av Kronofogdemyndigheten och ibland av polis. Att motta en uppsägning i form av ett förverkande kan generellt ses som mycket allvarligare än en förlängningstvist. Förlorar man i tingsrätten kan man bli skyldig att betala rättegångskostnader. För att hyresvärden ska kunna nå framgång med en förverkande-talan i tingsrätten behöver hyresgästen ha misskött sig så pass allvarligt att det kan räknas som **besittningsbrytande grund**. De besittningsbrytande grunderna kan du [läsa mer om här](/uppsagd/tvistensart), längst ner under fliken "Mer om förverkande".

---



##### **Summering**
Besittningsskyddet är en juridisk princip som gör att du som hyresgäst inte kan bli vräkt hur som helst. För att hyresvärden ska kunna säga upp en hyresgäst behöver hyresgästen, i regel, ha misskött sig på något vis. Man har **alltid** rätt att få uppsägningen prövad rättsligt.
