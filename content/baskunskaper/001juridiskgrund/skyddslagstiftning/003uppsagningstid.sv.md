---
title: "Exempel på tvingande regel"
date: 2024-09-02T11:02:05+06:00
weight: 3
draft: false

---

#### Tvingande bestämmelser

##### Ett exempel -Uppsägningstid

Ett bra exempel på en tvingande regel är avtalets uppsägningstid. De uppsägningstider som gäller framgår av [**hyreslagens fjärde paragraf**](/hyreslagen/p004/) och beror väldigt mycket på hur långt hyresavtalet är. Utgångspunkten i hyreslagen är att normen skall vara förstahandskontrakt med tillsvidareavtal. Tillsvidareavtal innebär alltså att avtalet inte har ett utsatt datum för när det skall upphöra utan löper på "tills vidare".

Om vi utgår från att vi har ett tillsvidareavtal så tar vi en lite närmre titt på fjärde paragrafen. Det framgår att avtal **"som gäller för obestämd tid"**, alltså tillsvidareavtal, kan **"sägas upp att upphöra att gälla"** och att tidsfristen är **"vid det månadsskifte som inträffar närmast efter tre månader från uppsägningen"** framgår i paragrafens första punkt.

---

{{< collapse "Praktiskt exempel" >}}

- Vi utgår från att Kalle har ett tillsvidareavtal som han vill säga upp. Han säger upp avtalet i mitten på januari. Det **"månadsskifte som inträffar närmast efter tre månader från"** det att han sade upp avtalet infaller alltså den sista april.

---

- Det som är viktigt att tänka på är att det handlar om ett **månadsskifte** som ska **inträffa närmast _efter_** räknat **från** när uppsägningen sker.

---

- Säger Kalle upp lägenheten den 15 januari innebär det att man räknar tre månader framåt i tiden. Vi landar då på den 15:e april. Det **månadsskifte** det är **kortast kvar till** blir då skiftet mellan april och maj. Avtalet upphör då att gälla den sista april.

{{< /collapse >}}

---

##### _Om inte längre uppsägningstid har avtalats_

I fjärde paragrafen som vi alldeles nyss gick igenom står det att allt det där om tre kalendermånaders uppsägningstid gäller men att undantag görs "om [...] längre uppsägningstid har avtalats". Det innebär alltså att **den här bestämmelsen är dispositiv**.

**Men!** Det framkommer mer information vi kollar lite längre fram i lagboken och vänder våra ögon mot [hyreslagens femte paragraf](/hyreslagen/p005). Den inleds med följande stycke:

---

**5 §** --- Avser ett hyresavtal en **bostadslägenhet**, får **hyresgästen alltid** säga upp hyresavtalet att upphöra att gälla vid **månadsskifte som inträffar tidigast efter tre månader** från uppsägningen.

---

Det här är ett viktigt exempel på hur man inte kan få hela bilden från bara en paragraf. Hyreslagens femte paragraf inleds alltså med en bestämmelse som säger att hyresgäster **alltid** har rätt till maximalt tre kalendermånaders uppsägningstid. Men --- vad betyder fjärde paragrafen då? För att sammanfatta vad vi har gått igenom kommer jag att ställa upp en punktlista.

---

{{< collapse "Punktlista" >}}

1. Det som står i hyreslagen är, i regel, det som gäller om ett villkor i avtalet strider mot det som står i hyreslagen.
2. Om ett avtalsvillkor strider mot hyreslagen är **hyresgästen inte bunden** av villkoret.
3. Vissa paragrafer i hyreslagen kan dock avtalas bort (dispositiva bestämmelser). Det skall då framgå av bestämmelsen.
4. Hyresgästen har **alltid** rätt att säga upp avtalet med en maximal uppsägningstid om tre kalendermånader.

###### Utifrån det här underlaget kan man då gå vidare till slutsatsen.

{{< /collapse >}}

---

##### Slutsatsen
###### Hyresgästen inte bunden
Som jag skrev ovan är det ett väldigt bra exempel på hur lagar och paragrafer hänger ihop. I lagens [första paragraf, femte stycket](/hyreslagen/p001#5-st) framgår det att huvudregeln är att hyreslagen väger tyngre än villkoren i ett avtal om de inte är förenliga. Det står uttryckligen att villkor som strider mot lagen **inte är bindande för hyresgästen**. Det står däremot ingenting om hyresvärden.

###### Max tre månader för hyresgästen
I femte paragrafen framgår det väldigt tydligt att hyresgästen **alltid** har rätt att säga upp ett hyresavtal med tre kalendermånaders uppsägningstid.

###### _"om inte [...] har avtalats"_
Genom den fjärde paragrafen har lagstiftaren sett till att tre kalendermånader lång uppsägningstid är normen för bostadslägenheter. Det är dock inte allt. De har också öppnat för möjligheten att i avtalat komma överens om att uppsägningstiden skall vara längre än så. Första punkten handlar om bostadshyresavtal och andra om lokaler.

I lagens femte paragraf riktar lagstiftaren in sig specifikt på hyresgäster som hyr **bostadslägenheter**. Här har lagstiftaren bestämt att möjligheten till avtal om längre uppsägningstid som fjärde paragrafen introducerade, inte gäller för gruppen **hyresgäster i bostadslägenhet**.

###### Så --- vad kommer man fram till egentligen?
Fjärde paragrafen ger möjlighet för ett avtalsvillkor som förlänger uppsägningstiden. Femte paragrafen hindrar ett sådant avtalsvillkor från att gälla om det rör sig om hyresgäst i bostadslägenhet. Avtal om längre uppsägningstid än tre kalendermånader är alltså **bindande för hyresvärden**, men är **verkningslöst för hyresgästens uppsägning**.
