---
title: "Är något trasigt?"
date: 2024-09-01T11:02:05+06:00
lastmod: 2024-09-01T10:42:26+06:00
icon: "ti-support"
description: "Klicka här om något inte fungerar som det ska och din hyresvärd inte åtgärdar det, har problem med störande grannar eller om lägenheten är för varm eller för kall."
type : "docs"
---

Om någonting i lägenheten har gått sönder är det hyresvärdens ansvar att åtgärda det, även om det är du eller någon du ansvarar för som har orsakat skadan. 

Nedan går vi igenom **några snabba** frågor och svar. Vill du ha mer utförliga beskrivningar kan du klicka på kategorierna till vänster.

{{< collapse "Nyttjanderätt">}}

###### **Vad är nyttjanderätt?**

När du betalar hyra är det rent juridiskt en ekonomisk ersättning för något som kallas **självständig nyttjanderätt**. Det är alltså din rätt att på egen hand använda och ansvara för användningen av längenheten. Om någonting är trasigt eller på annat sätt inte fungerar som det skall anses det utgöra ett **hinder i nyttjanderätten**.

---

##### **Vad har hyresvärden för ansvar?**

Det är **alltid hyresvärdens ansvar** att lägenheten ska vara **fullt brukbar enligt den allmänna uppfattningen på orten**. Med detta menas alltså att det skall gå att använda lägenheten fullt ut så som den är tänkt att användas. Hyresvärden ansvarar för att eventuella fel som anmäls till honom skall åtgärdas **så snart som möjligt**. Här kan tillgänglighet hos hantverkare, leveranstider för reservdelar och liknande faktorer spela in.

---

##### **Vad har jag som hyresgäst för ansvar?**

Hyresgästen har någonting som heter **vårdplikt**. Det innebär att hyresgästen ansvarar för att vårda lägenheten, hålla den i gott skick och inte ha sönder någonting. I vårdplikten ingår även att **felanmäla till hyresvärden** när man upptäcker ett problem.

{{< /collapse >}}



{{< collapse "Hyresvärden vägrar åtgärda - vad gör jag?">}}

##### **Hyresgästföreningen**
Om man vill att det skall gå som absolut snabbast och smidigast är det bästa att redan innan olyckan är framme gå med i Hyresgästföreningen. De kan hjälpa till både i kontakten med hyresvärden och att eskalera ärendet om så behövs.

---

Hyresgästföreningen är inte en myndighet utan endast en ideell förening. Är du inte medlem, eller om du blev medlem efter att problemet uppstod och därför inte har rätt till juridiskt biträde finns det självklart vägar du kan gå som privatperson för att få igång en åtgärd.

---

##### **Myndigheter**

Om du inte kan få hjälp av Hyresgästföreningen, men du ändå har någonting som utgör just **hinder** i din **nyttjanderätt** över lägenheten kan du alltid vända dig till Hyresnämnden. Det är en domstolsliknande myndighet som prövar tvister som härrör från uthyrningar och arrenden. Har du istället problem med **mögel**, **fuktskador** eller om lägenheten är alldeles **för varm** eller **för kall** kan du istället vända dig till kommunens miljöförvaltning.

---

###### Hyresnämnden - åtgärdsföreläggande

Din hyresvärd har, trots dina felanmälningar, fortsatt vägra att åtgärda felet. Då kan du som hyresgäst vända dig till Hyresnämnden och begära **åtgärdsföreläggande**. Det kommer då att gå till prövning där du skall kunna styrka (alltså bevisa) det problem du upplever med lägenheten. Blir din begäran om åtgärdsföreläggande beviljad innebär det ett **myndighetsbeslut** som tvingar din hyresvärd att åtgärda problemet. Hyresnämnden kan förena beslutet med beslut om vite, alltså att hyresvärden blir skyldig att betala ett visst belopp om åtgärden inte sker inom utsatt tid. Ett vite kan liknas med böter.

---

###### Kommunen - miljöförvaltningen

Det heter olika på alla kommuner, men funktionen finns alltid. De vanligaste namnen är miljöförvaltning, miljönämnd och miljökontor. Det är den kommunala gren som ansvarar för kommunens inomhusmiljöer. Många tror att deras ansvar bara gäller för skolor, badhus, idrottshallar med mera, men ansvaret sträcker sig även över hyresrätter. Även här rör det sig om en **myndighet** som då kan besluta om att ett vite skall betalas om åtgärden inte kommer till stånd inom en viss utsatt tid.

Till miljöförvaltningen vänder du dig om du har problem med just **mögel**, **värme**, **kyla** eller **fuktskador**. Även andra typer av **sanitära olägenheter** kan hanteras av miljöförvaltningen. Men de **hjälper inte till** om det rör sig om en **trasig spis**.

{{< /collapse >}}
